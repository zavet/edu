Много често асоциираме училището с дадено място. Училището е сграда и двор. Вътре има компютри и друга техника, стаи, чинове и така нататък...

Този начин на мислене ни пречи понякога да видим други начини за постигане на образователните цели, които ин дават предимства пред училищната сграда.

Преди всичко училището е *система*. В него има някаква взаимосвързаност между родители, учители и ученици, техните действия и постигането на определен резултат.

Първият въпрос, който трябва да си зададем е:
## Каква е нуждата от християнската образователна система?
### Библейската основа
Ето няколко библейски пасажа, които акцентират на смисъла на живота на човека и, по-конкретно, пасажи отнасящи се към образованието на децата:

Битие 1:26-29 [26] И Бог каза: Да създадем човека по Нашия образ, по Наше подобие! И нека владеят над морските риби, над небесните птици, над добитъка, над цялата земя и над всички пълзящи, които пълзят по земята. [27] И Бог създаде човека по Своя образ, по Божия образ го създаде; мъжки и женски пол ги създаде. [28] И Бог ги благослови и Бог им каза: Плодете се и се множете, напълнете земята и я обладайте, и владейте над морските риби, над небесните птици и над всяко живо същество, което се движи по земята. [29] И Бог каза: Ето, давам ви всяка трева, която дава семе, която е по лицето на цялата земя, и всяко дърво, което има в себе си плод на дърво, което дава семе: те ще ви бъдат за храна. 

Битие 18:17-19 [17] И ГОСПОД каза: Да скрия ли от Авраам това, което ще сторя, [18] тъй като Авраам непременно ще стане велик и силен народ и чрез него ще се благославят всичките народи на земята? [19] Защото съм го познал, за да заповяда на синовете си и на дома си след себе си да пазят ГОСПОДНИЯ път, като вършат правда и правосъдие, за да направи ГОСПОД да дойде на Авраам онова, което е говорил за него. 

Второзаконие 6:4-9 [4] Слушай, Израилю! ГОСПОД е нашият Бог; ГОСПОД е един!  [5] Да възлюбиш ГОСПОДА, своя Бог, с цялото си сърце и с цялата си душа, и с всичката си сила!  [6] И тези думи, които днес ти заповядвам, да бъдат в сърцето ти;  [7] и на тях да учиш усърдно синовете си и за тях да говориш, когато седиш в дома си, когато ходиш по пътя, когато лягаш и когато ставаш.  [8] Да ги връзваш за знак на ръката си и да бъдат като превръзки над очите ти.  [9] Да ги написваш на стълбовете на вратите на къщата си и на портите си. 

### Моето разбиране за тези пасажи
Според Битие 1:26-29 Бог сътворява хората „по свой образ“. Веднага след това е обяснено какво значи по Божи образ – „да владеят“ над животните и творението.

В Битие 2:5 пише, че докато човекът го е нямало, е нямало и растения. Тоест, човекът е нужен на света, за да може светът да бъде плодороден.

Това, което ние трябва да учим децата си е как да облагородяват света около себе си – как да премахват злото, като го заместват с добро, как да правят така че доброто да се случва, а не да чакат на случайността или на някой друг да го направи.

Но това облагородяване не бива да се случва самоволно извън Бога. Ние трябва да се съобразяваме с Божиите стандарти за добро и зло описани в двете Големи заповеди, в Десетте заповеди и въобще по някакъв начин упоменати в цялата Библия.

Не можем да си позволим „неутрално“ образование. Такова не съществува. Всяко образование е продукт на презумпциите на неговия създател.

Въпросът, който вие трябва да си зададете е следния:
**Съгласен ли съм с презумпциите и ценностите на образователната система в която учи моето дете?**

Ако отговорът е „да“, значи сте намерили правилното място.

Ако отговорът е „не“, тогава е време да се замислите за алтернативите.

Ако сте християнин, може да се запитате за какви алтернативи говоря, след като образованието в България е светско атеистично под стопанството на държавата в лицето на *Министерството на образованието и науката*.

Това, което вярвам, следвайки логиката от горецитираните пасажи от Библията е, че *ако Господ е заповядал нещо, то ние трябва да намерим начин да го осъществим.*

